# Czym jest Hakierspejs?

Hakierspejs to przestrzeń na realizację różnego rodzaju kreatywnych projektów oraz skupianie wokół nich społeczności. Lubimy tworzyć, hakować, psuć, naprawiać, eksperymentować, pomagać sobie nawzajem i wymieniać się pomysłami. Lubimy też ruchy [wolnej kultury](https://pl.wikipedia.org/wiki/Ruch_wolnej_kultury) i [wolnego i otwartego oprogramowania](https://pl.wikipedia.org/wiki/Wolne_i_otwarte_oprogramowanie). Inne źródła definicji: [wikipedia](https://pl.wikipedia.org/wiki/Hackerspace), [HSWAW](https://hackerspace.pl/about), [HSKRK](https://phabricator.hskrk.pl/w/about/definicja/).

# Jak dołączyć do HS?

Na ten moment, póki nie mamy ustalonej oficjalnej formy prawnej – a co za tym idzie, również stałego miejsca działania – do HS'u nie da się „dołączyć”, za to można go tworzyć razem z Nami poprzez spotkania i wspólne projekty. Dołącz na Telegramie, IRC-u, zapisz się na listę mailingową i zaangażuj się! Ciągle jesteśmy na początkowym etapie egzystencji, jednak mamy już grupę ludzi, którzy tworzą aktywną społeczność i której możesz być częścią.

# Kiedy powstał Hakierspejs?

Pierwsze spotkanie było 15 stycznia 2020 roku: https://lists.hackerspace.pl/pipermail/lodz/2020-January/000001.html

# Co trzeba umieć, żeby pasować do HSŁ?

Do uczestnictwa w HSŁ nie trzeba przeczytać żadnej obowiązkowej lektury ani przejść żadnego testu czy rytuału inicjacyjnego. Nie mamy minimalnego wymaganego poziomu wiedzy i staramy się stworzyć społeczność, gdzie można uczyć się od innych i zadawać pytania bez obawy, że braki w wiedzy wyjdą na jaw. Owszem, wiedza wielu członków potrafi onieśmielać, ale jednocześnie wszyscy pamiętamy, jak to było uczyć się podstaw różnych tematów. Nasza wiedza i umiejętności są też bardzo różnorodne, co oznacza że każdy z nas ma takie tematy, których dopiero planuje się nauczyć.

Dlatego lepszym pytaniem jest: „czym interesujemy się w HSŁ?”. Pomimo naszej różnorodności, niektóre tematy pojawiają się szczególnie często więc łatwiej będzie ci nawiązać kontakt jeśli ciebie też obchodzą. Są to między innymi: wolna kultura i wolne i otwarte oprogramowanie, ruch DIY, systemy Uniksowe, bezpieczeństwo informacji, sieci komputerowe, elektronika, fizyka i ogólnie tematy okołonaukowe. Pamiętaj, że jeżeli akurat nikt nie poruszył tematu, który jest twoim konikiem - to ty możesz być pierwszy! Być może zaczniesz w Hakierspejsie nową podgrupkę entuzjastów.