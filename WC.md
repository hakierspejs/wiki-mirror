W spejsie jest WC.

WC jest dosyć nietypowe pod względem tego, że wyposażone jest w zaawansowane technologicznie urządzenie zwane młynkiem do kupy.

Młynek do kupy to to białe ustrojstwo w kształcie pudła, wydające niekiedy bliżej nieokreślone dźwięki, stojące za tronem kibla i podłączone do zasilania elektrycznego.

Dzięki młynkowi ciała stałe, lub raczej półstałe, które trafią do wnętrza tronu, są w stanie przepłynąć przez wąską rurę odpływową.

Tu jest jednak caveat -- młynek radzi sobie tylko z dwoma rodzajami ciał stałych, jakie tam trafiają:
- dwójka, stolec, kupa, czy też inne ekskrementy,
- srajtaśma, zwana też papierem toaletowym.

Absolutnie nie radzi sobie natomiast z chusteczkami i ręcznikami papierowymi. Wrzucenie tego rodzaju itemów w nieunikniony sposób skutkuje blokadą wirnika młynka do kupy. Skutek jest taki, że woda przestaje spływać, a młynek zaczyna buczeć dźwiękiem ciągłym. W tej sytuacji wskazane jest odłączenie go do zasilania, aby uniknąć spalenia silnika, i w najkrótszym możliwym czasie podjęcie procedury odtykania młynka.

## Odtykanie młynka do kupy -- procedura

1. Odłączyć młynek od zasilania -- jeśli jeszcze tego nie zrobiono.
2. Można zakręcić zaworek na dopływie wody do spłuczki, ale jeśli w spłuczce jest już woda, to nic nam nie da.
3. Opróżnić muszlę kibla z wody -- nie musi być do zera, ale koniecznie do poziomu niższego, niż standardowy poziom wody w prawidłowo funkcjonującym kiblu. Najlepiej zlać ją do wiaderka.
4. Przygotować jakieś szmaty i mopa, bo nadal trochę wody z młynka może wylać się na podłogę.
5. Odkręcić pokrętło znajdujące się z prawej strony młynka (po stronie drzwi). Młynek składa się z dwóch modułów: modułu hydraulicznego (lewy / od ściany) i modułu wykonawczego (prawy / od drzwi). Pokrętło to obraca śrubą łączącą ze sobą oba moduły młynka. Moduły się rozłączą. Pokrętło to chodzi dosyć opornie i może być trzeba pomóc sobie kombinerkami.
6. Zlokalizować i usunąć zator poprzez otwory młynka. Prawdopodobnie będzie to jeden z otworów modułu wykonawczego. Upewnić się, że widoczny przez jeden z otworów wirnik młynka może się obracać. Jeśli zator znajduje się głębiej i nie ma do niego dostępu, konieczne może się okazać rozebranie modułu wykonawczego młynka. Nikt jeszcze tego nie robił, poza zdjęciem białej obudowy, co jednak samo w sobie nic nie daje (aczkolwiek można potem jeszcze rozkręcić część z silnikiem i/lub zdemontować gumowe kolanko, zamocowane na opaski zaciskowe).
7. Upewnić się, że w miejscach połączeń modułu wykonawczego i modułu hydraulicznego młynka znajdują się uszczelki. Usunąć ewentualne zanieczyszczenia znajdujące się w miejscach połączeń i na uszczelkach.
8. Skręcić ze sobą oba moduły młynka używając opisanego wyżej pokrętła.
9. Podłączyć młynek do zasilania. Upewnić się, że połączenie obu modułów młynka nie przecieka. Najlepiej nie spuszczać całej spłuczki wody, lecz wylać jej trochę do muszli np. z wiadra, do którego zlaliśmy wcześniej wodę z tronu -- żeby nie było, że przeciek sprawi, że cała spuszczona zawartość spłuczki wycieknie na podłogę.
10. Jeśli wszystko jest okej -- posprzątać, cieszyć się kiblem, nie spuszczać w nim niedozwolonych rzeczy.