# Finanse HSŁ

## Składki

Hakierspejs jest niezależną organizacją non-profit. Na ten moment finansujemy
się ze składek. Płacenie składki uprawnia do samodzielnego odwiedzania
siedziby oraz udziału w głosowaniach na temat wydatków. Ich płacenie nie
jest jednak konieczne aby po prostu uczestniczyć w społeczności czy pojawiać
się na spotkaniach otwartych.

Pieniądze ze składek są przeznaczane na opłacenie naszych comiesięcznych
kosztów, utrzymanie płynności oraz rozwój siedziby. Więcej informacji o
naszych przychodach i wydatkach można znaleźć na
[naszym dashboardzie](https://hs-ldz.pl/finanse.html).

### Płacenie składek

Aby płacić składki, należy co miesiąc wykonywać następujący przelew
(najlepiej: **ustaw przelew stały**):

**Numer konta Hakierspejsu**: 55 1140 2004 0000 3002 7656 1893 (mBank)

**Tytuł przelewu**: „\<pseudonim lub nazwa użytkownika\> - Hakierspejs
– składka”.

**Nazwa odbiorcy**: Jacek Wielemborek (Hakierspejs nie jest jeszcze
zarejestrowanym stowarzyszeniem, ale ma oddzielne konto bankowe).

**Kwota**: 100zł lub więcej. W przypadkach szczególnych możliwe jest
negocjowanie wysokości składki z zarządem.

Przy przesyłaniu pierwszej składki mile widziane jest podanie d33tahowi
swojego adresu e-mail. Dzięki temu możliwe będzie otrzymywanie potwierdzeń
o tym, że składka już została zaksięgowana oraz przypomnień o zaleganiu ze
składkami.

## Proces decyzyjny

W jaki sposób podejmowana jest decyzja o tym, na co Hakierspejs wyda część
swojego budżetu? Do tej pory działamy raczej na zasadzie precedensów, dlatego
w tej sekcji znajduje się opis paru case study zamiast zbioru reguł.

Podstawową zasadą polityki finansowej Hakierspejsu jest dążenie do masymalnego
rozsądnego poziomu przejrzystości - przy zachowaniu m.in. prywatności
składkowiczów. Drugim priorytetem jest dotrzymywanie bieżących zobowiązań.
Zarówno na zewnątrz jak i wewnątrz Hakierspejsu chcemy być postrzegani jako
organizacja, która odpowiedzialnie podchodzi do finansów, pilnuje aby istniała
"poduszka finansowa", a jakiekolwiek wolne środki były wydawane sprawiedliwie
i z korzyścią dla spejsu.

Aby to osiągnąć, staramy się unikać spontanicznych zakupów. Jeżeli wydatek da
się zaplanować (np. nie jest to opłacenie nagłej naprawy hydrauliki, bo
w środku nocy coś się rozwaliło), staramy się najpierw go ogłosić i ewentualnie
przedyskutować. Było tak na przykład w momencie remontu pierwszej siedziby HSŁ:
potrzebowaliśmy coś zrobić z podłogą i wszystkie scenariusze zakładały około
tysiąca złotych. Dopiero w momencie, kiedy większość składkowiczów zgodziła się
na konkretną kwotę, przenieśliśmy ją do rezerwy. Umówiliśmy się wtedy, że
pierwsza osoba która podejmie się remontu, może ten koszt rozdysponować, a po
zakończeniu remontu kwota zostanie zwrócona z konta spejsu.

Po wystartowaniu siedziby zaczęło się pojawiać dużo nieplanowanych kosztów.
Wiele z nich było dość małych i regularne głosowania na przeznaczonej tylko dla
składkowiczów części forum zaczęły męczyć, dlatego powołaliśmy zarząd
tymczasowy i umówiliśmy się, że w każdym miesiącu może on wydawać do 400zł
bez konsultowania tego z resztą organizacji. Pozostałe wydatki zaczęliśmy
dyskutować na bieżących spotkaniach (do tej pory głównie na Mumble) i po
osiągnięciu konsensusu w małym gronie, ogłaszaliśmy na liście mailingowej plan
wydania pieniędzy, zastrzegając że weto ze strony któregokolwiek ze
składkowiczów (w ciągu 24-72h, zależnie od sytuacji) doprowadzi do rozpoczęcia
dyskusji, głosowania lub użycia miesięcznego budżetu 400zł od zarządu.

### Rezerwy

Nie wszystkie pieniądze z konta HSŁ mogą być wydawane w tym trybie. Jako że
nie da się przewidzieć z wyprzedzeniem ile pieniędzy dostaniemy w danym
miesiącu ze składek ani na jakim poziomie będą nasze nieplanowane wydatki,
staramy się budować rezerwę pieniędzy "nie do ruszenia". W statucie mamy
zapisane że:

> Zarząd zobowiązany jest dołożyć wszelkich starań w celu utrzymania zapasu
> środków na kontach Stowarzyszenia wystarczającego na pokrycie stałych
> zobowiązań Stowarzyszenia przez okres co najmniej trzech miesięcy.

Z tego powodu staramy się pilnować aby wszystkie miesięczne wydatki stałe
przemnożone przez jeden kwartał były odnotowane na naszej stronie internetowej.

Trzeba też pamiętać, że niektóre nieplanowane wydatki wymagają dużego nakładu
pieniędzy na początku. Przykładowo, gdybyśmy mieli teraz zmienić siedzibę,
najprawdopodobniej pojawiłyby nam się następujące koszty:

1. Wszelkie naprawy przywracające stan poprzedni lokalu (kilkaset złotych),
2. Wynajęcie nowego lokalu, w tym opłacenie kaucji (parę tysięcy złotych),
3. Remont nowego lokalu (parę tysięcy złotych),
4. Przewiezienie rzeczy między siedzibami (kilkaset złotych).

Z tego powodu optimum byłoby dążenie do rezerwowania 12-krotności miesięcznych
kosztów i priorytetyzowanie planowalnych wydatków.

### Oszczędzanie a rezygnacja z subskrypcji

Oczywiście opisane powyżej rozumowanie nie dotyczy to sytuacji gdy cięcie
kosztów byłoby "wylewaniem dziecka z kąpielą", ale to zawsze najlepiej
przedyskutować. Przykładowo, długo zastanawialiśmy się czy koszt około 40zł
miesięcznie za obecność na meetup.com jest uzasadniony, czy
też lepiej byłoby się z tej subskrypcji wycofać? Podobnie z wyborem konta
bankowego: czy konto które ma niższe opłaty (miesięczne i/lub za przelew) jest
zawsze lepsze niż droższe?

Rzeczy które warto rozważyć przed podjęciem decyzji:

1. Jak duża jest skala oszczędności/wydatku w skali roku? Jak przekłada się na
ilość zbieranych składek 100zł?
2. Co tak naprawdę zyskujemy lub tracimy? Czy może nam to przyciągnąć członków?

Przykładowo: Meetup kosztuje około 500zł rocznie. Koszt ten "zwróci" nam się
jeżeli przez ten czas zauważy nas chociaż jeden nowy członek HSŁ, który będzie
opłacał składki 100zł przez 5 miesięcy. Podobnie jest z bankiem: droższy bank
może wygodniej udostępniać nam bieżące informacje o otrzymywanych składkach,
dzięki czemu jeżeli ktoś zalega z nimi - ksiemgowy automatycznie wyśle mu
e-maila, potencjalnie oszczędzając HSŁ pieniądze jeżeli szybkie przypomnienie
okaże się skuteczne.

### Symulacja kosztów

Raz na jakiś czas aktualizowany jest też arkusz kalkulacyjny z symulacją
przychodów i kosztów HSŁ. Dzięki niemu można np. ustalić co działoby się
z finansami organizacji, gdyby nasz budżet miesięczny przez dłuższy czas był
"pod kreską":

https://docs.google.com/spreadsheets/d/13wSrGyC35I6sExcASG-5LAAX1B-1KP9aOz2nt_m5Tns/edit

Z symulacji można na przykład wywnioskować, że przy odpowiednio wysokim stanie
konta, ujemny bilans przez kilka miesięcy można "przeżyć", co daje nam czas
na ewentualną reakcję: próby przyciągnięcia większej ilości członków lub -
jeśli to się nie uda - wypowiedzenia umowy najmu.

## Ksiemgowy

Składki są automatycznie księgowanie przez projekt
[https://github.com/hakierspejs/ksiemgowy](ksiemgowy). Przez "ksiemgowanie"
rozumiane jest odnotowanie przelewu w bazie danych oraz poinformowanie o tym
nadawcy, a następnie zaktualizowanie strony głównej Hakierspejsu oraz metryk
w naszej Grafanie.

### Przypomnienie o składkach

Wiadomość wysyłana jest automatycznie co kilka dni przez program "ksiemgowy".
Adresatem są osóby, które przelały przynajmniej jedną składkę i podały swój
adres e-mail, ale potem nie przelały kolejnej przez ponad 35 dni. Jeśli nie
chcesz w przyszłości dostawać tego typu wiadomości, daj znać Jackowi przez
Telegrama, Matriksa albo wyślij oddzielnego maila.

Przelewy ksiemgują się automatycznie, a czas ksiemgowania może wydłużyć się
do 7 dni. Z tego powodu, jeżeli niedawno poszedł od Ciebie przelew, ale
ciągle dostajesz te wiadomości, zignoruj je albo daj znać Jackowi.
